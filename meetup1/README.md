# Foredrag om Funksjonell Reaktiv Programmering og SVG og planlegging

BartJS blir lansert med to foredrag fra arrangørene. Deretter blir det kjørt en kollektiv diskusjon om fremtidsplanene for BartJS. Hvor ønsker vi at gruppen skal gå, og hvilke idéer flommer der ute?

Det blir kjøpt inn pizza til fortæring i løpet av kvelden.

De to foredragene som starter BartJS er:

1. Introduksjon til Functional Reactive Programming i JavaScript
Både funksjonell og reaktiv programmering er i vinden for tiden. I denne lyntalen går vi igjennom hvordan kombinasjonen av de to paradigmene fungerer i en verden av JavaScript. Vi pløyer oss raskt over den teoretiske delen av Functional Reactive Programming, før vi kjører på med praktiske eksempler av ymse slag.

Functional Reactive Programming tillater oss å gjøre vanlig funksjonelle funksjonskall på reaktive datatyper - en ypperlig måte å danne kompositter av data og flyt uten en masse bi-effekter og løse tilstander.

For å vise kraften og den tilsynelatende magien til Functional Reactive Programming bruker vi det brilliante navngitte biblioteket Bacon.js.

2. Fremtidsrettet webgrafikk med SVG
Akkurat som at tabeller en gang i tiden måtte vike for CSS når det kom til layout av html, er det på tide å pensjonere rastergrafikk til fordel for vektorgrafikk. SVG muliggjør skalerbar vektorgrafikk, som gir deg illustrasjoner, ikoner og figurer som skalerer uavhengig av størrelse og skjermoppløsning.

Vi tar en kikk på hva som finnes i SVG standarden og hvordan nettleserstøtten er per i dag. Videre tar vi for oss noen verktøy for å jobbe med SVG og demonstrerer eksempler på hva som er mulig å få til med et par enkle teknikker.

Planen er at hver av foredragene skal ikke gå over 30 minutter.